---
categories:
- poetry
- telugu
- sonta-kavitvam
date: '2018-01-21T22:55:44+05:30'
title: మొన్ననే ఒక పెళ్లిలో కలిశాం
---

“బాగున్నావా?” అని పలకరిస్తాన్నేను.<br>
 “ఆ, బాగున్నా. నువ్వూ?”, అంటావు.<br>
 జవాబు అవసరంలేని ఖాళీ ప్రశ్న అడుగుతూ.

 నీ భుజం తడతాన్నేను<br>
 లేదా నువ్వు నా చెయ్యి పట్టుకుంటావు.<br>
 ఆ క్షణంలో పూర్వ సాన్నిహిత్యంతో కళ్లు మెరుస్తాయి.<br>
 “కూర్చో..ఆ, ఏంటి సంగతులూ?” అంటాన్నేను.<br>
 “ఏవుంది.. అంతా మామూలే”, కూర్చుంటావు నువ్వు.

 ఈలోగా, గడిచిపోయి,<br>
 కాళ్ళ కింద నలిగి పడున్న కాలం,<br>
 ఆరిగామీ మడతలు విప్పుకుంటూ,<br>
 ఒళ్ళు విరుచుకుంటూ, ముళ్లపొదల కంచెలా<br>
 మనచుట్టూ లేచి నిలబడుతుంది.

 పెళ్ళివాళ్ళు పెట్టుకున్న ఫోటోగ్రాఫరు<br>
 రెండు క్లిక్కులు తీసేస్తాడు<br>
 ‘ఆత్మీయ ముచ్చట్లు’ అని టైటిలు పెడతాడు, తర్వాత.<br>
 ‎<br>
 “నువ్వు చెప్పు, ఎలా ఉన్నారు మీరందరూ?”<br>
 ‎”ఆ..ఏవుంది, అంతా మామూలే..”

 పంచుకోవాల్సింది చాలా ఉండి<br>
 సందేహిస్తావు నువ్వు.<br>
 ‘మనకెందుకులే’ అనుకుంటాను నేను.

 ఇంతలో నాకింకొక నువ్వు, నీకింకొక నేను.

 “బాగున్నావా?” అని పలకరిస్తావునువ్వు.<br>
 “ఆ, బాగున్నా. నువ్వూ?”, అంటాన్నేను.

 పదిరోజుల తర్వాత ఇంకోచోట<br>
 “ఫలానా వారు మీకు బాగా తెలుసటగా..” అంటారొకరు నీ గురించి.<br>
 “అవును..మొన్ననే ఒక పెళ్లిలో కూడా కలిశాం”<br>
 అంటాన్నేను, కొంత అసంతృప్తిగా…

<!--
post-593
https://venugvgk.wordpress.com/2018/01/21/%e0%b0%ae%e0%b1%8a%e0%b0%a8%e0%b1%8d%e0%b0%a8%e0%b0%a8%e0%b1%87-%e0%b0%92%e0%b0%95-%e0%b0%aa%e0%b1%86%e0%b0%b3%e0%b1%8d%e0%b0%b2%e0%b0%bf%e0%b0%b2%e0%b1%8b-%e0%b0%95%e0%b0%b2%e0%b0%bf%e0%b0%b6/
-->
